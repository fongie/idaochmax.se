Men låt mig börja från början. Idag hade vi ursprungligen tänkt besöka en
annan berömd nationalpark, Plitvice, med sjöar och gröna skogar. Men när vi
undersökte den igår så såg vi att den kunde vara stängd vissa tider under den
här tiden på året eftersom det var så otroligt mycket folk där, och vi ville
helst inte trängas så vi bestämde oss för att ta bilen och åka runt i
Zadar-området i stället.

Det första stället vi tog sikte på hette Paklenica och var ett grönt område på
kartan. Det visade sig också vara en nationalpark, men inte av typen lummiga
skogar och sjöar, utan ett stort område för bergsklättring och vandring!

Vi körde in och parkerade och började vandra uppåt. På vägen såg vi folk som
bergsklättrade upp de branta sidorna. Det visade sig att denna parken var en
'canyon' med höga berg runt om sig. Men vi skulle ju roadtrippa idag och inte
gå så långt, så vi promenerade in med tanken att vi skulle vända om och köra
vidare efter ett tag. Det var ju tur i alla fall att vi inte skulle upp på nåt
av bergen i hettan (35 grader varmt).

Efter en bra stund kom vi upp till ett vägskäl och valde det hållet som inte
de andra människorna gick åt. En skylt sade att det skulle finnas något
1h15min åt det hållet.

Det visade sig att den stigen gick uppåt. Mycket, länge, och brant. Vi
fortsatte uppåt länge. Vi ville få utsikt över bergen, eftersom
det var ganska mycket träd där vi gick, och det vore tråkigt att vända om utan
att se hur högt vi kommit. Vi hade inte så mycket vatten kvar,
men det gjorde inget, för vi skulle inte gå så långt.

Till slut blev det glänta mellan träden och vi hade kommit riktigt högt upp.
Men det kunde inte vara så långt kvar tills vi var helt uppe, och det vore ju
tråkigt att inte ta sig dit klättringen slutade, så vi fortsatte.

Så kom vi äntligen till toppen! Och det visade sig att vi faktiskt hade
klättrat hela vägen upp för ett av bergen. Det var riktigt högt upp (så jag
fick lite svindel) och vi kunde inte fatta att vi klättrat så långt upp, i
hettan.

Där uppe åt vi resten av våra lunchmackor och började sedan vägen ner. Vi hade
slut på vatten vilket gjorde det lite vanskligt, och det var brant och halt
(mycket grus och småsten), men vi kom i alla fall ned med ömma ben och fötter
och kunde dricka bergsvatten och ta igen oss.

Vi var i parken 5-6 timmar allt som allt och det blev ett riktigt
äventyr. Kul! Vi avslutade med att köra till havet där vi tog ett dopp, och
åkte sedan hem till vår lägenhet och lagade middag (tortillas!). I morgon är
vår sista dag med bil, då vi ska köra utmed kusten mot Split, där vi ska bo
resten av tiden.
